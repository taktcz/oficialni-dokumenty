Stanovy spolku vpsFree.cz
=========================

podle zákona č. 89/2012 Sb. v platném znění:

Článek I
--------

### §1 Základní ustanovení

Tyto stanovy upravují postavení a právní poměry ve spolku vpsFree.cz (dále jen
„Spolek“).

1. Název Spolku je vpsFree.cz, z.s.; Spolek navenek vystupuje jako "vpsFree.cz".
2. Sídlem Spolku je Nad Dalejským údolím 2699/9, 155 00 Praha - Stodůlky.
3. Spolek je neziskovým a dobrovolným sdružením fyzických a právnických osob.
4. Spolek je právnickou osobou.

Článek II
---------

### §2 Cíle činnosti

Cíle činnosti Spolku jsou:

1. provozování obecně prospěšných činností v oblasti informačních technologií,
2. podpora využívání informačních a komunikačních technologií,
3. podpora využívání open-source technologií,
4. podpora šíření vzdělání, zejména v oblasti informačních technologií,
5. zejména provozování informačního systému, síťové infrastruktury a
počítačových serverů pro využití členy Spolku,
6. vývoj podpůrných hardwarových a softwarových řešení na základě otevřených
standardů.

### §3 Činnosti, které směřují k plnění cílů spolku

Činnosti, které směřují k plnění cílů spolku, jsou zejména:

1. výstavba a provoz počítačové infrastruktury,
2. propojení infrastruktury do dalších sítí,
3. nákup a prodej informačních technologií,
4. pořádání školení, diskuzí, konferencí, seminářů pro členy,
5. poskytování poradenských a konzultačních služeb,
6. spolupráce se subjekty, které sledují podobné cíle.

### §3a Vedlejší činnost

1. Spolek může vykonávat vedlejší činnost.
2. Vedlejší činností je hospodářská činnost vykonávaná za účelem podpory
hlavních činností Spolku a za účelem hospodárného využití majetku Spolku. K
zajištění svých hlavních činností může Spolek vykonávat podnikatelskou činnost
na základě oprávnění podle zákona č. 455/1991 Sb., o živnostenském podnikání,
ve znění pozdějších předpisů, v rámci živnosti volné „Výroba, obchod a služby
neuvedené v přílohách 1 až 3 živnostenského zákona.
3. Veškerý zisk získaný Spolkem z vedlejší činnosti musí být použit v plném
rozsahu na hlavní činnost Spolku.

Článek III
----------

### §4 Členství

Členem Spolku může být fyzická i právnická osoba, která má zájem se aktivně
podílet na naplňování cílů Spolku.

### §5 Vznik členství

1. Členství ve Spolku je dobrovolné
2. Zájemce o členství podá řádně vyplněnou žádost elektronickou formou do
informačního systému Spolku, za použití a vyplnění formuláře k tomu určeného;
odkaz na registrační formulář je zpřístupněn na porálu Spolku přes domovskou
webovou adresu Spolku https://www.vpsfree.cz.
O přijetí zájemce rozhoduje Rada spolku; členství ve Spolku vzniká dnem zavedení
nového člena do informačního systému Spolku. Pokud člen neuhradí vstupní
poplatek podle finančního řádu spolku, má se za to, že členství nevzniklo.
3. Proti rozhodnutí Rady spolku o nepřijetí člena se může zájemce odvolat ke
Kontrolní komisi, nejpozději do 10 pracovních dnů ode dne, kdy mu je
rozhodnutí oznámeno; Kontrolní komise je povinna o odvolání rozhodnout do
10 pracovních dnů od doručení odvolání.
4. Zájemce o členství – právnická osoba je povinen doložit, že osoby, které
podaly žádost o přijetí do Spolku, jsou oprávněny jménem žadatele jednat.
5. Zájemce o členství je povinen vzít na vědomí, že odpovědnost za data,
která do informačního systému vloží, nese on, nikoliv Spolek jako celek.

### §6 Zrušení členství

1. Členství zaniká:
  1. dobrovolným vystoupením ze Spolku
  2. vyloučením Radou (viz dál  5. 
  3. zánikem člena – právnické osoby
  4. úmrtím
  5. zánikem Spolku
2. Člen je oprávněn kdykoliv vystoupit ze Spolku na základě písemného oznámení
adresovaného Radě spolku. V takovém případě končí členství ke dni doručení
oznámení Radě.
3. O vyloučení člena rozhoduje Rada spolku, jestliže člen opakovaně porušil
Stanovy nebo Interní řád uvedený v §18, nebo zvlášť závažným způsobem poškozuje
zájmy a dobré jméno Spolku.
4. Proti rozhodnutí Rady o vyloučení se může člen odvolat ke Kontrolní komisi do
10 dnů ode dne,
kdy mu bylo rozhodnutí oznámeno. Kontrolní komise je povinna o odvolání
rozhodnout do 10 dnů od doručení odvolání.
5. Rozhodne-li orgán Spolku o vyloučení člena, má člen 30 dnů na zálohu
a přesun svých dat z počítačové infrastruktury Sdružení. Po tuto dobu nemá žádný
orgán Spolku právo zasahovat do dat patřících členovi. Po uplynutí této doby
se Spolku zavazuje, že data člena z informačního systému neprodleně smaže.
Členství ve Spolku je ukončeno uplynutím této doby. Vyloučený člen je během
této doby osvobozen od povinnosti platit členské příspěvky.

### §7 Práva členů

Každý člen Spolku má právo:

1. využívat veškeré výhody, které členství ve Spolku poskytuje, a to takové
míře, jakou stanoví Provozní řád spolku uvedený v bodě §18,
2. účastnit se jednání Schůze členů, hlasovat a uplatňovat návrhy,
3. volit členy do orgánů spolku,
4. být volen do orgánů spolku,
5. kdykoliv navrhnout Kontrolní komisi jakýkoliv aspekt činnosti spolku
k přezkoumání,
6. nabídnout své výpočetní prostředky pro využití k plnění cílů spolku.

### §8 Povinnosti členů

Každý člen Spolku je povinen:

1. dodržovat Stanovy spolku,
2. dodržovat interní řády Spolku uvedené v §18,
3. nepoškozovat zájmy a dobré jméno spolku,
4. aktivně se podílet na naplňování cílů Spolku,
5. platit členské příspěvky ve výši předepsané Finančním řádem Spolku.

Článek IV
---------

### Orgány Spolku

### Schůze členů

### §9 Postavení a působnost

1. Schůze členů je nejvyšším orgánem spolku
2. Schůze členů:
  1. volí a odvolává členy Rady a Kontrolní komise;
  2. schvaluje stanovy a změny stanov,
  3. schvaluje zprávu Rady o činnosti a hospodaření Spolku za období od
předchozí schůze členů,
  4. schvaluje zprávu Kontrolní komise o revizi činnosti a hospodaření Spolku
za období od předchozí chůze členů,
  5. zadává úkoly Kontrolní komisi,
  6. rozhoduje o zásadních záležitostech výrazně ovlivňujících budoucí fungování
a existenci spolku, zejména otázky zániku spolku, nebo slučování s jiným spolkem
a podobně.

### §10 Svolávání

1. Schůze členů se koná nejméně jednou za rok, s přesahem nejvýše tří měsíců
2. Schůzi členů svolává Rada Spolku nejpozději 14 dnů před konáním Schůze
členů
3. Schůze členů se svolává e-mailem všem členům a vyvěšením oznámení v
informačním systému spolku
4. Pozvánka musí obsahovat:
  1. název a sídlo spolku,
  2. místo, datum a dobu konání Schůze členů,
  3. návrh programu jednání
5. Rada Spolku je povinna do programu Schůze zahrnout body, které navrhne
Kontrolní komise a jakýkoliv člen Spolku

### §11 Jednání schůze členů

1. Jednání probíhá podle programu, který přítomní členové schválí na začátku
Schůze
2. Řádně svolaná Schůze členů je usnášeníschopná při účasti alespoň třetiny
členů. Schůze členů rozhoduje prostou většinou hlasů přítomných členů.
3. Zahájení a průběh jednání Schůze členů řídí předseda Rady spolku, nebo jiný
člen pověřený Radou Spolku
4. O Schůzi členů se pořizuje zápis; na začátku jednání se volí zapisovatel
a nejméně jeden ověřovatel. Zapisovatel je povinen zápis do 30 dnů po jednání
rozeslat elektronickou poštou všem členům spolku a vyvěsit jej v informační
systému. Ověřovatel(é) ověří pravdivost a úplnost zápisu a zajistí případnou
nápravu nepřesností ještě před rozesláním.
5. Zápis o Schůzi členů musí obsahovat:
  1. název a sídlo Spolku,
  2. místo, datum a dobu konání Schůze členů,
  3. jméno předsedajícího jednání, ověřovatelů a zapisovatele
  4. prezenci přítomných
  5. popis projednaných bodů programu  6. rozhodnutí Schůze členů s uvedením
výsledků hlasování
  7. obsah námitky člena Spolku týkající se rozhodnutí Schůze členů, jestliže
o to dotyčný žádá
6. Umožňuje se konání náhradní Schůze členů dle ustanovení § 257 občanského zákoníku.

### §11a Jednání na dálku (per rollam)

1. Jednání Schůze členů dle § 11 může probíhat způsobem umožňujícím dálkovou
účast; taková schůze může probíhat částečně či zcela ve virtuálním prostoru
prostřednictvím prostředků komunikace na dálku, a to v informační systému
(prostředí) Spolku, event. jiným způsobem (naříklad emailem).
2. Rada Spolku v pozvánce na Jednání Schůze členů stanoví podmínky dálkové
účast na dané Schůzi členů, nebo odkáže na řád pro hlasování Schůze členů na
dálku (per rollma) přijatý dle § 18 Stanov
3. Při jednání na dálku mohou účastníchi Schůze členů s hlasovacím právem
hlasovat na dálku; takové hlasování má stejné účinky, jako hlasování v
přítomnosti.
4. Program Schůze členů, která probíhá částečně či zcela na dálku, se považuje
za schválený, pokud nedojde k jeho zamítnutí účastníky schůze do 1 hodiny od
zahájení schůze; bod 5. § 11b o dálkovém hlasování se v tomto případě
neuplatní.

### §11b Průběh hlasování na dálku (per rollam)

1. Dálkové hlasování je zajištěno vhodnými technickými prostředky
2. Dálkové hlasování probíhá po jednotlivých návrzích zvlášť
3. Každý účastník Schůze členů, který hlasuje na dálku, může v každém návrhu
hlasovat PRO přijetí, PROTI přijetí, nebo se zdržet hlasování; zdržení se
hlasování musí být aktivím úkonem, který má stejnou formu, jako hlasování PRO
nebo PROTI
4. Za přítomného člena podle bodu 2. §11  se v případě hlasování na dálku
považuje takový člen, který se zúčastnil hlasování podle předchozího bodu.
5. Je-li o daném návrhu možné hlasovat na dálku, činí termín pro odevzdání
dálkového hlasu 120 hodin od okamžiku předložení návrhu k hlasování, není-li ve
schváleném programu schůze u daného návrhu stanoveno jinak
6. Hlasování na dálku může Rada spolku v mimořádných případech, nebo v
případech, kdy není praktické svolávat Schůzi členu, vyvolat i o samostatných
návrzích mimo Schůzu členů; v takovém případě se postupuje přiměřeně podle §
11a a 11b a hlasování má stejné účinky, jako by bylo provedeno na řádné Schůzi
členů
7. Termín pro odevzdání dálkového hlasu podle předchozího bodu je 336 hodin;
tento termín může Rada spolku zkrátit pouze v odůvodněných případech, nejméně
však na 24 hodin
8. O výsledku hlasování na dálku informuje členy Spolku Rada spolku, a to bez
zbytečného odkladu po hlasování.

### §12 Mimořádné jednání Schůze členů

1. Rada svolá mimořádné jednání Schůze členů do 30 dnů, pokud:
  1. o to požádá alespoň jedna třetina všech členů, pokud není v žádosti uvedena
lhůta pozdější,
  2. o to požádá Kontrolní komise, pokud není v žádosti uvedena lhůta pozdější
  3. klesne počet členů Rady nebo Kontrolní komise pod minimální počet členů
uvedený ve stanovách
2. Žádost o svolání mimořádného jednání Schůze členů musí obsahovat navrhované
body programu, případně i podkladové materiály a texty navrhovaných usnesení.
Rada je oprávněna přidat další body programu a určit jejich pořadí, není však
oprávněna měnit obsah nebo název navrhovaných bodů předložených žadateli.
3. Rada má povinnost neprodleně svolat mimořádné jednání Schůze členů v případě
podezření, že člen Rady nebo Kontrolní komise:
  1. spáchal trestný čin v souvislosti s výkonem své funkce ve Spolku
  2. soustavně jedná proti zájmům spolku
  3. přestal splňovat požadavky na funkci člena Rady nebo Kontrolní komise a
přesto neodstoupit z funkce.
Mimořádná schůze členů musí projednat zejména toto podezření.

### §13 Jednací řád

Schůze členů po zahájení schválí jednací řád, který upraví náležitosti účasti
členů Spolku na jednání Schůze členů, jednání Schůze členů, způsob uplatňování
práv a hlasování při jednání.

### §14 Volební řád

Schůze členů po zahájení schválí volební řád, který upraví postup při volbě
členů Rady a Kontrolní komise.

### RADA

### §15 Postavení a působnost

1. Rada je kolektivním statutárním orgánem spolku, který řídí činnost Spolku
2. Za Radu jedná navenek její předseda; v jeho nepřítomnosti jiný pověřený člen Rady
3. Rada rozhoduje o všech činnostech spolku, které nejsou stanovami vyhrazeny do
působnosti Schůze členů nebo Kontrolní komise. Při své činnosti se Rada řídí
stanovami Spolku a ustanoveními Schůze členů.
4. Rada:
  1. dbá na plnění cílů Spolku,
  2. zajišťuje řádné plnění zákonných povinností Spolku
  3. volí Hospodáře, který spravuje majetek Spolku a zajišťuje řádné vedení
účetnictví, statistik a jiných záznamů podle platných právních předpisů,
  4. volí Předsedu, který jedná jménem Spolku,
  5. spravuje informační systém,
  6. rozhoduje o přijetí člena,
  7. rozhoduje o vyloučení člena,
  8. vede seznam členů,
  9. poskytuje informace členům o své činnosti prostřednictvím informačního
systému spolku
  10. svolává jednání Schůze členů i mimořádné jednání Schůze členů
5. Rada zajistí Kontrolní komisi přístup k veškerým dokumentům související s
činností spolku
6. Rada je kdykoliv povinna podat vysvětlení jakéhokoliv rozhodnutí Kontrolní
komisi
7. Rada má povinnost předložit Kontrolní komisi ke schválení veškeré plánované
uzavření obchodů s členem Spolku nebo s osobami jemu blízkými v pracovněprávním
nebo jiném obdobném vztahu.

### §16 Složení a funkční období

1. Rada má, pokud to členská základna dovoluje, minimálně 3 členy a maximálně
pět členů.
2. Členy Rady volí Schůze členů
3. Členem Rady může být pouze fyzická osoba, která:
  1. dosáhla věku 18 let a je způsobilá k právním úkonům,
  2. je členem Spolku
  3. je bezúhonná ve smyslu zákona o živnostenském podnikání
4. Členství v Radě je neslučitelné s členstvím v Kontrolní komisi
5. Funkční období člena Rady není omezeno časově. Člen Rady může být odvolán
pouze Schůzí členů na jejím pravidelném nebo mimořádném zasedání. Výkon funkce
člena Rady skončí dnem zvolením nového člena.
6. Pokud se během funkčního období sníží počet členů Rady zvolených Schůzí členů
na dva a méně nebo počet členů Kontrolní komise pod dva, má Rada povinnost
svolat do 30 dnů mimořádné jednání Schůze členů, na kterém dojde k doplňující
volbě členů Rady nebo členů Kontrolní komise. Funkční období doplněných členů
končí ve shodnou dobu, jako funkční období původních členů Rady nebo Kontrolní
komise.
7. Rada, pokud počet jejích členů zvolených Schůzí členů neklesl pod polovinu,
může kooptovat náhradní členy Rady do konání následující Schůze členů, která
zvolí nové členy Rady. Rada musí o úmyslu kooptovat nového člena informovat
všechny členy Spolku a poskytnout jim týdenní lhůtu na podání kandidatury
pro kooptaci. Rada volí kooptovaného člena z těchto kandidatur.
8. Členům Rady může příslušet za výkon jejich funkce odměna. O výši a způsobu
výplaty odměny rozhoduje Kontrolní komise. Členové Rady mají vůči Spolku nárok
na náhradu nákladů účelně vynaložených v souvislosti s výkonem funkce člena
Rady.
9. Členové Rady jsou povinni vykonávat svou působnost s péčí řádného hospodáře
a zachovávat mlčenlivost o důvěrných informacích a skutečnostech, jejichž
prozrazení třetím osobám by mohlo způsobit Spolku nebo jeho členům škodu.
10. Člen Rady je povinen při zániku funkce do 10 pracovních dnů předat veškerý
finanční a hmotný majetek Spolku, účetnictví Spolku i další evidenci Spolku.

### §17 Jednání

1. Rada zasedá nejméně jedenkrát měsíčně. Zasedání může být i v podobě
elektronické konference pomocí informačního systému Spolku.
2. Jednání Rady svolává a řídí Předseda; v jeho nepřítomnosti člen pověřený
Radou.
3. Při rozhodování je hlasovací právo členů Rady rovné. Při rovnosti hlasů
rozhoduje hlas Předsedy. Rada je usnášeníschopná, je-li přítomna nadpoloviční
většina jejích členů.

### §18 Interní řády

1.  Rada vydává pro potřeby řádného chodu Spolku interní řády:
Organizační řád,
  2. Provozní řád,
  3. Finanční řád,
  4. Řád pro hlasování Schůte členů na dálku (per rollam).
2. Interní řády jsou veřejné, platný text je vždy zveřejněn v informačním
systému spolku.
3. Organizační řád upravuje zejména podrobné postupy při organizování činnosti
orgánů Spolku, podrobnosti o vzniku a zániku členství. Dále upřesňuje způsob
volby do orgánů Spolku, odvolání členů orgánů Spolku a komunikaci s orgány
Spolku.
4. Provozní řád upravuje zejména pravidla pro využívání informačních technologií
Spolku členem.5. Finanční řád upravuje zejména výši členských příspěvků.
Finanční řád je platný po schválení Schůzí členů.
6. Řád pro hlasování Schůze členů na dálku (per rollam) upravuje zejména postup
při tomto způsobu hlasování a technické řešení tohoto hlasování a dale podmínky
pro účast na takovém hlasování.
7. O změně uvedených řádů je Rada povinna informovat oznámením ve formě
elektronické zprávy zaslané všem členům a veřejným oznámením v informačním
systému Spolku nejméně 10 pracovních dnů před začátkem platnosti.

### §19 Hospodář

1. Hospodář je člen Rady odpovědný za:
  1. správu finančního a hmotného majetku,
  2. řádné vedení účetnictví,
  3. účetní operace podle platných právních předpisů.
2. Hospodáře volí Rada ze svých členů.

### §20 Předseda

1. Předseda je odpovědný za celkovou koordinaci, vedení a provozní činnost
Spolku a práci případných zaměstnanců.
2. Předsedu volí Rada ze svých členů.

### KONTROLNÍ KOMISE

### §21 Postavení a působnost

1. Kontrolní komise je kontrolním orgánem Spolku, který dohlíží na výkon
působnosti Rady a na uskutečňování činnosti Spolku.
2. Kontrolní komise (dále i KK) do 30 dnů od svého zvolení členskou schůzí zvolí
předsedu, který organizuje činnost KK a zastupuje ji navenek.
3. Kontrolní komise:
  1. nahlíží do všech dokladů a záznamů týkajících se činnosti Spolku,
  2. kontroluje, zda jsou záznamy řádně vedeny v souladu se skutečností a
v souladu s platnou právní úpravou,
  3. kontroluje, zda realizace činnosti Spolku probíhá v souladu s platnou
právní úpravou, stanovami a řády Spolku a pokyny Schůze členů,
  4. přezkoumává roční účetní závěrku,
  5. schvaluje výroční zprávu Spolku,
  6. nejméně jedenkrát za kalendářní rok podává zprávu Radě a členům ve formě
elektronické zprávy zaslané všem členům a veřejným oznámením v informačním
systému Spolku o výsledcích své kontrolní činnosti,
  7. svolává jednání Rady pokud Rada nesvolá řádné zasedání podle §17,
  8. svolává neprodleně mimořádné jednání Schůze členů, pokud Schůzi členů
nesvolá Rada v řádném termínu, nebo pokud to vyžadují zájmy Spolku.
4. Rada je povinna umožnit Kontrolní komisi veřejné a neprodlené publikování
zpráv a plnění povinností vyplývající ze stanov.
5. Kontrolní komise je povinna upozornit Radu a členy oznámením ve formě
elektronické zprávy zaslané všem členům Spolku a veřejným oznámením
v informačním systému Spolku na porušení zákonů, stanov, na nehospodárné
postupy, popřípadě na další nedostatky v činnosti Spolku.

### §22 Složení a funkční období

1. Kontrolní komise má 3 členy.
2. Členy Kontrolní komise volí Schůze členů.
3. Členem Kontrolní komise může být pouze fyzická osoba, která dosáhla věku
18 let, která je plně způsobilá k právním úkonům, je členem Spolku a není ani
sama ani osoby jí blízké se Spolkum v pracovněprávním nebo jiném obdobném
vztahu. Za bezúhonnou se považuje osoba, která je bezúhonná ve smyslu zákona
o živnostenském podnikání.
4. Členství v Kontrolní komisi je neslučitelné s členstvím v Radě.
5. Funkční období člena Kontrolní komise není omezeno časově. Člen Kontrolní
komise může být odvolán pouze Schůzí členů na jejím pravidelném nebo mimořádném
zasedání. Výkon funkce člena Kontrolní komise skončí dnem zvolení nového člena
Kontrolní komise.
6. Člen Kontrolní komise, který přestal splňovat podmínky uvedené v bodu 3. §23
nebo odstoupil, je povinen tuto skutečnost oznámit písemným prohlášením
doručeným Radě. Funkce zaniká dnem doručení takového oznámení.
7. Kontrolní komise, pokud počet jejích členů zvolených Schůzí členů neklesl
pod polovinu, může kooptovat náhradní členy Kontrolní komise do konání 
následující Schůze členů, která zvolí nové členy Kontrolní komise. Kontrolní
komise musí o úmyslu kooptovat nového člena informovat všechny členy Spolku
a poskytnout jim 7denní lhůtu na podání kandidatury pro kooptaci. Kontrolní
komise volí kooptovaného člena z těchto kandidatur.
8. Členům Kontrolní komise může příslušet za výkon jejich funkce odměna. O výši
a způsobu výplaty odměny rozhoduje Rada Spolku. Členové Kontrolní komise mají
vůči Spolku nárok na náhradu nákladů účelně vynaložených v souvislosti s
výkonem funkce člena Kontrolní komise.
9. Členové Kontrolní komise jsou povinni vykonávat svou působnost s péčí
řádného hospodáře a zachovávat mlčenlivost o důvěrných informacích
a skutečnostech, jejichž prozrazení třetím osobám by mohlo způsobit Spolku nebo
jeho členům škodu.

Článek V
--------

### Zásady hospodaření

### §23 Hospodářská činnost spolku

1. Spolek je neziskovou organizací.
2. Spolek hospodaří s vlastním majetkem, jehož zdroje jsou zejména členské
příspěvky:
  1. jednorázový vstupní příspěvek,
  2. pravidelný měsíční příspěvek,
  3. mimořádný příspěvek.
3. Dalšími příjmy jsou platby za služby členům, dary, dotace a granty.
4. Majetek je používán výhradně k plnění cílů činnosti Spolku.
5. Spolek může uzavřít smlouvu o součinnosti s právnickou osobou pro finanční
zajištění svých aktivit.
6. Pokud Rada Spolku rozhodne o nákupu komerčního softwaru, je povinna jej
předložit ke schválení Kontrolní komisí. Kontrolní komise je povinna o nákupu
rozhodnout do 10 pracovních dnů.

Článek VI
---------

### §24 Zánik

1. O zániku Spolku rozhoduje Schůze členů.
2. Při zániku Spolku provede Rada majetkové vypořádání. Schůze členů zůstatek
převede na jiný neziskový subjekt, který je založen ke stejným nebo obdobným
účelům.

Článek VII
----------

### §25 Závěrečná ustanovení

Komunikace uvnitř Spolku

1. Písemnosti určené členům se zasílají na adresu člena uvedenou v seznamu členů
Spolku, který je veden v informačním systému spolku.
2. Členové jsou povinni oznamovat Radě veškeré změny skutečností zapisovaných do
seznamu členů, zejména změnu adresy a kontaktní adresu elektronické pošty
a dalších údajů, které mají být používány ke komunikaci Spolku s členem Spolku.
3. Písemnosti určené členům jakož i elektronické zprávy zasílané členům se
považují za doručené i v případě, že je člen na adrese vedené v seznamu členů
nepřevzal nebo převzít odmítl.

### §26 Stanovy, účinnost

1. Rada zabezpečuje vyhotovení úplného znění stanov a je povinna oznámit nové
znění stanov příslušnému spolkovému rejstříku
2. Stanovy jsou veřejné a Rada zajistí, aby v informačním systému Spolku bylo
zveřejněno aktuální znění stanov.
3. Tyto stanovy byly schváleny na jednání Schůze členů dne 8.3.2019 a
nahrarazují v plném rozsahu stanovy Spolku ze dne 21.12.2015.
4. Tyto stanovy jsou účinné od 8.3.2019.

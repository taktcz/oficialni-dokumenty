Finanční řád vpsFree.cz, z.s.
=============================

Obsah
-----

0. Vymezení a platnost dokumentu
1. Výše členských příspěvků
2. Termíny a způsoby platby
3. Postup proti neplatícím členům

0. Vymezení a platnost dokumentu
--------------------------------

1. Finanční řád upravuje výši a způsob úhrady členských příspěvků ve spolku
vpsFree.cz ("Spolek") ve smyslu popsaném ve stanovách Spolku.

2. Tato verze vstupuje v platnost 1. 7. 2015

1. Výše členských příspěvků
---------------------------

1. Výši členského příspěvku určuje Rada na základě ustanovení v tomto dokumentu.

2. Rada může snížit členský příspěvek poměrně nebo úplně v případě, že je tím
možné podpořit některý z cílů Spolku. V takových případech je každá podobná
příležitost posuzována individuálně. Rada musí dbát na zájmy všech členů, pokud
se rozhoduje pro částečné nebo úplné osvobození člena od členských příspěvků.

3. Akceptovanými měnami pro platbu členského příspěvku jsou Koruna česká a Euro.
Člen si při podání přihlášky má možnost vybrat, v jaké měně bude uskutečňovat
platby členských příspěvků; následně, pokud pro takovou situaci nemá dostatečné
odůvodnění, by měl tuto měnu pro platbu příspěvků používat vždy - toto
ustanovení má platnost vážnějšího doporučení za účelem snížení agendy; není
však povinností.

4. Výše členských příspěvků je definována v obou měnách, při konkrétní platbě
si člen ale musí vybrat měnu a dodržet výši příspěvků definovaných k dané měně,
neakceptujeme svévolné přepočítávání kurzu členem.

5. Základní měsíční členský příspěvek je 300 Kč / 12 EUR.

6. Celková výše členského příspěveku odpovídá množství prostředků Spolku,
které má člen k dispozici. Zároveň členský příspěvek,
s výjimkami viz bod 2., nemůže být nižší, než základní.

7. Specifikace prostředků, které člen dostává v rámci základního členského
příspěvku je uvedena v Provozním řádu.

8. V případě, že člen potřebuje, je možné mu zřídit více virtuálních serverů
(VPS) ve specifikaci, která je uvedena v Provozním řádu; každá další taková
VPS navyšuje členský příspěvek o 300 Kč / 12 EUR měsíčně.

9. Obdobně je možné znásobit množství prostředků jedné VPS vždy po jednotkách
parametrů celé VPS. Technické podrobnosti určuje Provozní řád, měsíční
příspěvek se navyšuje v přímo úměrných násobcích 300 Kč / 12 EUR  měsíčně,
podle počtů znásobení nebo celých VPS navíc.

10. Další rozšiřující prostředky jsou členům účtovány navýšením členského
příspěvku po dobu jejich využívání.

11. Těmito dalšími rozšiřujícími prostředky jsou následující:
  1. Jedna IPv4 adresa navíc - 100 Kč / 4 EUR měsíčně,
  2. Diskový prostor pro VPS navíc - 2 Kč / 0.08 EUR za 1 GB měsíčně,
  3. Diskový prostor NAS navíc - 150 Kč / 6 EUR za každých 250 GB za měsíc.

2. Termíny a způsoby platby
---------------------------

1. Členské příspěvky se hradí na otevřený transparentní účet; v případech, kdy
člen nemůže z objektivních důvodů platit převodem na tento účet, je možné využít
PayPal účet sdružení. Při každé platbě na PayPal musí člen notifikovat Radu, aby
mohla platbu zaúčtovat.

2. Kontaktní platební údaje pro platbu příspěvku převodem
  1. Pro platbu z ČR je číslo účtu následující:
```
2200041594/2010
```
  2. Pro platby z Evropy jsou údaje:
```
SK15 8330 0000 0022 0004 1594 / FIOBCZPPXXX
```

  3. PayPal účet má adresu:
```
paypal@vpsfree.cz
```

3. Každá platba členského příspěvku musí být identifikována variabilním
symbolem, jehož hodnotou je, pokud při domluvě s Radou nevyplyne ze situace
jinak, členské ID, které je k nalezení po přihlášení člena v IS Spolku
(vpsAdmin).

4. Členský příspěvek se hradí, pokud není individuálně dohodnuto jinak, vždy
na alespoň 3 měsíce dopředu.

3. Postup proti neplatícím členům
---------------------------------

1. Pokud se člen dostane do situace, kdy ví, že nebude moci splnit povinnost
zaplatit členský příspěvek včas, je možné se individuálně dohodnout s Radou
spolku na alternativních postupech, aby člen mohl svoji povinnost splnit a
nedošlo k pozastavení jeho přístupu k prostředkům Spolku.

2. Člen od IS Spolku dostává notifikace e-mailem o nutnosti uhradit členský
příspěvek včas; rozesílání notifikací 7 dní před datem vypršení platby příspěvku
a každý den se notifikování opakuje 1x, dokud není příspěvek uhrazen.

3. Pokud člen přes opakované notifikace nereaguje a nejeví snahu situaci řešit,
je mu po 14 dnech pozastaven přístup k prostředkům Spolku. Jestliže člen situaci
nadále neřeší, má Rada po 21 dnech od vypršení zaplaceného období právo člena ze
Spolku vyloučit.

4. Vyloučený člen má právo postupovat odvoláním se ke Kontrolní komisi,
podrobnosti určují Stanovy.
